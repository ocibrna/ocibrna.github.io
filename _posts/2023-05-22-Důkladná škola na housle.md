---
layout: post
title: "Důkladná škola na housle"
---
---

<img src="/assets/mozart/mozart1.png" width="30%" height="30%" style="float: right; margin-left: 10px;">

<div class="ntext">
<p>
<strong>Důkladná škola na housle</strong> (Gründliche Violinschule) je jediným literárním dílem Leopolda Mozarta (1719–1787). Poprvé vyšla v Augsburgu v roce 1756, kdy se shodou okolností narodil syn Wolfgang Amadeus. O popularitě díla svědčí skutečnost, že za autorova života vyšla ještě dvakrát, a to v letech 1769 a 1787. Mimoto byla houslová škola roku 1766 vydána holandsky a roku 1770 francouzsky. Bělského překlad, který je prvním úplným překladem díla do češtiny, vychází z třetího rozšířeného vydání v Augsburgu z roku 1787. Kniha je tradičně doplněna Slovem překladatele (s. IX–X), v němž Bělský objasňuje podstatu díla, jeho stylové a dobové zázemí.
</p>

&nbsp;

<div class="image-container">
    <img src="/assets/mozart/mozart2.png" width="60%" height="60%">
</div>
<div class="popis-obrazku">
MOZART, Leopold. Gründliche Violinschule.
Titulní list třetího rozšířeného vydání, které vyšlo v Augsburgu roku 1787 a stalo se předlohou pro Bělského překlad.
</div>

&nbsp;
&nbsp;

<div class="image-grid">
    <div class="image-container">
        <img src="/assets/mozart/mozart3a.png" width="auto" height="auto">
    </div>
    <div class="image-container">
        <img src="/assets/mozart/mozart3b.png" width="auto" height="auto">
    </div>
</div>
<div class="popis-obrazku">
MOZART, Leopold. Důkladná škola na housle.
Začátek Úvodu v německém originále a v Bělského překladu. 
</div>

&nbsp;

<p>
Stylově řadí Mozartovu školu do italského okruhu. L. Mozart byl ctitelem Tartiniho a „svým dílem vytvořil [...] most mezi italským a německým houslovým uměním“ (s. IX). Těmito principy měl vliv na svého syna, který se rovněž pohyboval ve stylovém okruhu jižního Německa a severní Itálie. Z uvedené charakteristiky vyplývá důležitý závěr: principy Mozartovy houslové školy nejsou aplikovatelné na styl Johanna Sebastiana Bachy ani Georga Friedricha Händela. Opět se jedná o důkladné poučení pro interprety, že určitý hudební sloh a určitá epocha nemají jednotný charakter, nýbrž že záleží na díle toho kterého autora.
</p>
<p>
Přesto i v případě Důkladné školy na housle shledává Bělský její nadčasový význam. Jedná se například o požadavek plánovité výstavby díla nebo o četné stylové požadavky, mezi něž patří „odmítavý postoj k neustálému vibrování“ (s. IX). Oceňuje Mozartovu vzdělanost, kterou potvrzují cizojazyčné citáty (do češtiny je přeložil Petr Peňáz). Naopak polemizuje s autorovým sebevědomým tvrzením v Předmluvě, že jeho práce nemá předchůdce. Bělský uvádí, že před vydáním Mozartovy školy vyšlo nejméně sedm prací na stejné téma.
</p>
<p>
Nicméně upřesňuje, že Mozartova škola je první opravdu „důkladná“ škola hry na housle. Takto ji staví po bok Quantzovy školy flétnové a klavírní školy Carla Philippa Emanuela Bacha a dodává, že „společně [s nimi] předává potomkům téměř nevyčerpatelné bohatství znalostí o hudební praxi své doby“ (s. IX).
</p>

<div class="image-container">
    <img src="/assets/mozart/mozart4.png" width="60%" height="60%">
</div>
<div class="popis-obrazku">
MOZART, Leopold. Důkladná škola na housle.
Definice trylku, jeho dělení a způsob jeho realizace.
</div>

&nbsp;

<p>
Důležitou součástí každé školy hry na nástroj jsou notové ukázky, případně nákresy. Bělský je neváhal pro bližší porozumění záměrům autora převzít přímo z originálu. Takto jsou do knihy vloženy držení houslí a smyčce, oddělovače kapitol, tzv. vlys i notové příklady.
</p>
<p>
Tuto tendenci doplňuje a upřesňuje Ivan Černý v Poznámce vydavatele (s. XI). Jak bylo řečeno, notové příklady jsou převzaty z originálu, tzn. nejsou převedeny do moderní notace. Je to důležité pro správné frázování i pochopení stylu skladby. Byla též zachována původní typografie s menšími obměnami: „základní řez písma se vysadil větší velikostí s volnějším prostrkáním“ (s. XI), bylo odstraněno tučné zdůraznění. Vzhledem k tomu, že se jedná o učebnici, byl brán ohled na srozumitelnost. Proto byly např. Mozartovy pokyny smyků zaměněny za dnešní symboly.
</p>
<p>
Důležitou funkci má poznámkový aparát. Čtenář v něm nalezne upozornění na chyby v původním textu i notových příkladech, překlady a vysvětlení termínů, další vysvětlivky a doplňky.
</p>

<div class="image-grid">
    <div class="image-container">
        <img src="/assets/mozart/mozart5a.png" width="auto" height="auto">
    </div>
    <div class="image-container">
        <img src="/assets/mozart/mozart5b.png" width="auto" height="auto">
    </div>
</div>
<div class="popis-obrazku">
MOZART, Leopold. Důkladná škola na housle.
Vyobrazení správného a chybného držení houslí.
</div>

&nbsp;

<p>
Praktický přínos Bělského překladu Mozartovy Důkladné školy na housle kladně zhodnotil Ivan Trojan:
</p>

<div class="citat">
<p>
Překlad houslové školy L. Mozarta nese stejné známky zevrubné poučenosti, jako předchozí práce V. Bělského. Vlastní text je doplněn důležitými poznámkami. [...] Pro interpreta je zvlášť cenné otištění původních notových příkladů na způsob faksimile. Pro praktické použití knihy slouží vazba pomocí rychlovazače, jež umožní hráči dát knihu na notový pult a snadno ji otevřít na kterékoliv stránce. (TROJAN, Ivan. Důkladná škola na housle Leopolda Mozarta. Opus musicum, 2000, roč. 32, č. 4, s. 68)
</p>
</div>
</div>